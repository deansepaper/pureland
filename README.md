### 大勢至菩薩念佛圓通章

```
大勢至法王子，與其同倫五十二菩薩，即從座起，頂禮佛足，而白佛言。

我憶往昔，恆河沙劫，有佛出世，名無量光。

十二如來，相繼一劫。

其最後佛，名超日月光。

彼佛教我，念佛三昧。

譬如有人，一專為憶，一人專忘。如是二人，若逢不逢，或見非見。二人相憶，二憶念深。

如是乃至從生至生，同於形影，不相乖異。

十方如來，憐念眾生，如母憶子。

若子逃逝，雖憶何為。

子若憶母，如母憶時，母子歷生，不相違遠。

若眾生心，憶佛念佛，現前當來，必定見佛。

去佛不遠，不假方便，自得心開。

如染香人，身有香氣，此則名曰：香光莊嚴。

我本因地，以念佛心，入無生忍。

今於此界，攝念佛人，歸於淨土。佛問圓通，我無選擇。

都攝六根，淨念相繼，得三摩地，斯為第一。 
```


* 行少欲者，心則坦然，無所憂畏，觸事有餘，常無不足。（佛遺教經）

* 名譽及利養，愚人所愛樂，能損害善法，如劍斬人頭。（有部律）

* 不管是已婚或未婚的人，日常生活都要正當，且真念佛改習氣，佛自然會幫我們做最圓滿的安排（用佛的辦法），任何事都不要放在心裡煩惱，才不會都用到習氣來處理事情（用到自己的辦法）。（靜老說的話）

* 學道人逐日但將檢點他人底工夫，常自檢點，道業無有不辦，或喜或怒或靜或鬧，皆是檢點時節。（大慧襌師）

* 當生大歡喜，切勿懷憂惱，萬緣俱放下，但一心念佛。往生極樂國，上品蓮花生，見佛悟無生，還來度一切。（蓮池大師）

* 但當志心念佛，以消舊業，斷不可起煩躁心，怨天尤人。（印光大師）

* 多知多事，不如息意。多慮多失，不如守一。慮多志散，知多心亂。心亂生惱，志散妨道。（律要節錄 卷下）

* 蓮花種子，榮悴由人。時不相待，珍重！珍重！（彭二林）

* 修行人大忌說人長短是非，乃至一切世事非干己者，口不可說，心不可思。但口說心思，便是昧了自己。若專鍊心，常搜己過，那得工夫管他家屋裏事？粉骨碎身，唯心莫動。收拾自心如一尊木雕聖像坐在堂中，終日無人亦如此。旛蓋簇擁香花供養亦如此。讚歎亦如此。毀謗亦如此。修行人常常心上無事，時時刻刻體究自己本命元辰端的處。（盤山禪師）

* 應代一切眾生受加毀辱，惡事向自己，好事與他人。（梵網經） 

* 處眾處獨，宜韜宜晦，若啞若聾，如癡如醉，埋光埋名，養智養慧，隨動隨靜，忘內忘外。（翠嚴禪師） 

* 種種惡逆境界，盡情看作真實受益之處。名利、聲色、飲食、衣服、讚譽、供養種種順情境界，盡情看作毒藥毒箭（蕅益大師）

* 將身心世界全體放下，作一超方特達之觀。（蕅益大師）

* 當屏人獨處，自辦道業，以設像為師，經論為侶。（袁宏道）

* 戒之哉！無多言，多言多敗；無多事，多事多患。安樂必誡，（雖處安樂，必警誡也。）無行所悔。（所悔之事，不可復行。）（卷十　孔子家語）

* 世間萬法，生滅不停。唯有一句阿彌陀佛，是大休歇處。(沈炳)（二林居後集） 

* 淨土法門，唯信為本。信得及，五逆十惡皆能往生。信不及，通宗通教，未曾斷惑者，皆無其分。(印光大師)

* 修行淨土，有決定不疑之理，何必要問他人之效驗?縱舉世之人皆無效驗，亦不生一念疑心，以佛祖誠言可憑故。 若問他人效驗，便是信佛言未極;而以人言為定，便是偷心，便不濟事。 英烈漢子，斷不至捨佛言而取信人言。自己中心無主，專欲以效驗人言為前途導師，可不哀哉?!(印光大師)

* 事理性相，空有因果，混而不分；但可學愚夫愚婦，顓蒙念佛。須致恭致敬，唯誠唯懇，久而久之，業消智朗，障盡福崇；此種疑心，徹底脫落。則佛之有無，己之有無，入佛之門徑，彼岸之確據，何待問人？若不專心致志念佛，而於別人口裏討分曉，亦與看金剛經，而不知實相，看淨土文、西歸直指，而不生信心。以業障于心，不能領會，如盲睹日，日固在天，睹固在眼，其不見光相，與未睹時無異也。倘復其明，則一睹即見光相矣。念佛一法，乃復明之最切要法。欲見實相之相，當竭誠於此法，必有大快所懷之時矣。真我欲親見，非大徹大悟不可；欲證，非斷惑證真不可；欲圓證，非三惑淨盡，二死永亡不可。若論所在，則閣下之長劫輪迴，及現今之違理致詰，皆承真我之力而為之。以背覺合塵，故不得真實受用。譬如演若之頭，衣裏之珠，初未嘗失，妄生怖畏，妄受窮困耳。(印光大師) 

* 所言俗務糾纏，無法擺脫者。正當糾纏時，但能不隨所轉，則即糾纏便是擺脫。如鏡照相，像來不拒，像去不留。若不知此義，縱令屏除俗務，一無事事，仍然皆散妄心，糾纏堅固，不能灑脫。學道之人，必須素位而行，盡己之分，如是則終日俗務糾纏，終日逍遙物外。所謂一心無住，萬境俱閒，六塵不惡，還同正覺者，此之謂也。 (印光大師)

* 淨土法門若信得及，何善如之。若己智有不了，即當仰信諸佛諸祖誠言，斷不可有一念疑心，疑則與佛相背，臨終定難感通矣。古人謂淨土法門，惟佛與佛乃能究竟，登地菩薩不能知其少分。夫登地大士尚不全知，豈可以博地凡夫，妄生臆斷乎。 (印光大師)
