竭誠方獲實益論

    諺云，下人不深，不得其真。
    此言雖小，可以喻大。
    夫世間大而經術文章，小而一才一藝。
    若欲妙義入神，傳薪得髓，藝超儕伍，名傳古今。
    而不專心致志，竭誠盡敬，其可得乎。


    故管子曰，思之思之，又重思之，思之不得，鬼神其將通之。
    非鬼神之與通，乃精誠之極也。


    漢魏昭，見郭林宗。
    以為經師易遇，人師難逢。
    因受業，供給灑掃。
    林宗嘗有疾，命昭作粥。
    粥成進之，林宗大呵曰，為長者作粥，不加意敬事，使不可食。
    昭更為粥復進，又呵之者三，昭容色不變。
    林宗曰，吾始見子之面，今而後知子之心矣。


    宋楊時，游酢，師事伊川。
    一日請益時久，伊川忽瞑目假寐，二子侍立不敢去。
    良久，伊川忽覺曰，賢輩尚在此乎，歸休矣。
    乃退，門外雪深尺余矣。


    張九成，十四歲游郡庠，終日閉戶，無事不越其限。
    比捨生隙穴視之，見其斂膝危坐，對詩書若對神明，乃相驚服而師尊之。


    此四子者，所學乃世間明德新民，修齊治平之法。
    其尊師重道，尚如此之誠。
    故得學成德立，致生前沒後，令人景仰之不已。

    至於弈秋之誨弈也，唯專心致志者勝。
    痀僂之承蜩也，以用志不分而得。

    由是觀之，學無大小，皆當以誠敬為主。

    而況如來於往昔劫中，欲令眾生，同成覺道。
    以無緣種，莫由得度。
    因茲普現色身，垂形六道。種種方便，隨機利物。

    千門具啟，一道同歸。

    善根未種未熟未脫者，令其即種即熟即脫。
    應以何身得度者，即現何身而為說法。

    云布慈門，波騰行海。
    六度齊修，四攝普益。
    其布施也，內外俱捨。

    所謂國城妻子，頭目髓腦，身肉手足，歡喜施與。

    故法華云，觀三千大千世界，乃至無有如芥子許，不是菩薩捨身命處。
    夫如來為眾生故，經歷三大阿僧只劫，廣行六度，普結緣種。
    待其機熟時至，然後示成正覺。
    宏開法會，普應群機。

    上根則顯示實相，令其誕登道岸。
    中下則曲垂接引，令其漸次熏陶。

    顯密權實，偏圓頓漸。
    隨機而施，相宜而用。

    乘雖有三，道本無二。
    為實施權，權是實家之權。

    開權顯實，實是權家之實。
    俯順群機，循循善誘。

    必令機理雙契，方得解行俱圓。

    學者雖則專主大乘，亦不可輕蔑棄捨小乘。
    以小乘原為進入大乘而設。

    乃如來之度生妙用，實下根之出苦宏猷。


    故四十二章經云，學佛道者，佛所言說，皆應信順。
    譬如食蜜，中邊皆甜，吾經亦爾。

    大海雖有淺深，水味原無二致。

    凡屬佛經，固應一體尊重。

    如輪王命令，事雖種種不同，其為王敕則一也。

    而圓人受法，無法不圓。

    治世語言，資生業等，皆順正法。
    況如來金口所說之生滅無生四諦十二因緣等法乎哉。

    及如來一期事畢，示現滅度。

    迦葉阿難等諸大弟子，結集法藏，遍界流通。
    一千年後，教傳此土。
    兩土高僧，東西往還，譯布佛經，不惜軀命。

    讀法顯，曇無竭，玄奘等傳，其道路險阻，非常艱辛。
    不覺哽噎涕泣，莫之能已。

    經云，人身難得，佛法難聞。
    若非宿有因緣，佛經名字，尚不能聞。
    況得受持讀誦，修因證果者乎。

    然如來所說，實依眾生即心本具之理。
    於心性外，了無一法可得。

    但以眾生在迷，不能了知。
    於真如實相之中，幻生妄想執著。

    由茲起貪瞋癡，造殺盜淫。
    迷智慧以成煩惱，即常住而為生滅。
    經塵點劫，莫之能反。

    幸遇如來所說大乘顯密諸經，方知衣珠固在，佛性仍存。
    即彼客作賤人，原是長者真子。
    人天六道，不是自己住處。
    實報寂光，乃為本有家鄉。

    回思從無始來，未聞佛說。
    雖則具此心性，無端枉受輪回。
    真堪痛哭流涕，聲震大千。
    心片片裂，腸寸寸斷矣。

    此恩此德，過彼天地父母，奚啻百千萬倍。
    縱粉身碎骨，曷能報答。
    唯有依教修行，自行化他。
    方可少舒春草仰暉，夏葵向日之微忱而已。

    然今之緇素，翻閱佛經，毫無誠敬。
    種種褻慢，難以枚舉。
    而習行既久，彼此相安。
    其褻慢之跡，不忍備言。
    視如來之法言，同破壞之故紙。
    且勿謂不知旨趣者，了無所益。
    即深知實義者，亦只是口頭三昧，面門輝光。如饑說食，如貧數寶。

    雖有研究之功，絕無實證之益。
    況褻慢之罪，奚啻彌天。
    而受苦之期，豈止窮劫。
    雖是善因，反招惡果。

    縱為將來得度之因，難免多劫備受其苦。
    用是心懷慘傷，敢陳芻蕘。
    企依佛教以奉行，庶唯得益而無損。

    金剛經云，若是經典所在之處，即為有佛。
    若尊重弟子。
    又云，在在處處，若有此經，一切世間天人阿修羅所應供養。
    當知此處，即為是塔。
    皆應恭敬作禮圍繞，以諸華香而散其處。

    何以令其如此。
    以一切諸佛，及諸佛阿耨多羅三藐三菩提法，皆從此經出故。
    而諸大乘經處處教人恭敬經典，不一而足。

    良以諸大乘經，乃諸佛之母，菩薩之師。
    三世如來之法身捨利，九界眾生之出苦慈航。
    雖高證佛果，尚須敬法。
    類報本追遠，不忘大恩。

    故涅槃經云，法是佛母，佛從法生。
    三世如來，皆供養法。
    況博地凡夫，通身業力，如重囚之久羈牢獄，莫由得出。
    何幸承宿世之善根，得睹佛經。

    如囚遇赦書，慶幸無極。
    固將依之以長揖三界，永出生死牢獄。
    親證三身，直達涅槃家鄉。

    無邊利益，從聞經得。
    豈可任狂妄之知見，不存敬畏。

    同俗儒之讀誦，輒行褻黷。
    既讀佛經，何不依佛經所說恭敬尊重。

    既褻佛法，豈能得佛法所有真實利益。
    倘能暫息狂見，清夜自思。
    當必心神驚悸，涕淚滂沱。
    悲昔日之無知，誓畢生以竭誠。

    從茲心意肅恭，身口清淨。
    永絕粗鄙之惡態，恒依經論之聖謨果能如是，庶可於佛法大海中，隨分隨力，
    各獲實益。

    如修羅香象，及與蚊虻，飲於大海，咸得充飽。
    又如一雨普潤，卉木同榮。

    如是，則自己受持之功，方不枉用。
    而如來說經，諸祖宏法之心，亦可以稍得舒暢而慰悅矣。

    今將古德恭敬經典之事跡利益，略錄數條。
    企欲真修實踐者，有所取法焉。


　　齊僧德圓，不知氏族，天水人。
    常以華嚴為業。
    讀誦受持，妙統宗極。
    遂修一淨園，樹諸谷楮。
    並種以香草，雜以鮮花。
    每一入園，必加洗濯，身著淨衣。
    溉以香水，楮生三載，香氣氛馥。
    別造淨屋，香泥壁地。
    結壇淨器。
    浴具新衣。
    匠人齋戒，易服出入，必盥漱熏香。
    剝楮取皮，浸以沈水。
    護淨造紙，畢歲方成。
    別筑淨基，更造新室。
    乃至柱梁椽瓦，並濯以香湯，每事嚴潔。
    堂中別施方柏牙座，周布香花。
    上懸寶蓋，垂諸玲佩，雜以旒蘇。
    白檀紫沈，以為經案，並充筆管。
    書生日受齋戒，香湯三浴。
    華冠淨服，狀類天人將入經室，必夾路焚香，唄先引之。
    圓亦形服嚴淨，執爐恭導。
    散花供養，方乃書寫。
    圓胡跪運想，注目傾心。
    才寫數行，每字皆放光明，照於一院，舉眾同見，莫不悲感，久之方歇。
    復有神人執戟，現形警衛。
    圓與書生同見，余人則不睹焉。
    又有青衣梵童，無何而至。
    手執天華，忽申供養。
    前後靈感，雜沓相仍。
    迄經二載，書寫方畢。
    盛以香函，置諸寶帳，安彼淨堂，每伸頂謁。
    後因轉讀，函發異光。
    至於嚴潔，敬絕今古。
    此經遞授，於今五代。
    有清淨轉讀者，時亦靈應昭然。
    其經今在西太原寺賢首法師處，守護供養。

    （注）此與下二條，皆系晉譯六十卷華嚴經也。
    谷，音谷，從木，不從禾，楮之別種。

    德圓種楮，造紙寫經。
    入此楮園，尚須洗濯，著淨衣服。
    其平日禮佛誦經，誠敬淨潔，蓋可知矣。
    今人登大雄殿，尚無彼入楮園之虔潔，良可慨嘆。
    浴具新衣者，浴，即浴室，新字宜作觸，謂浴室中具有登廁之衣。

    匠人齋戒，易服出入者，所用匠人，皆須持五戒，日受八關齋法。
    凡欲登廁，先至浴室，脫去常服，著登廁衣。
    及出，先洗淨，次洗浴，方著常服。

    旒蘇，即須子。
    乃聚眾絲線，於頭上綰一結子，下則散分者。
    唄，唱贊也。

    五代，即齊梁陳隋唐，此傳系唐人所作，故曰於今五代。

    德圓之誠，超越古今。
    故其靈感，雜沓相仍。
    今人雖無此財力，於力所能為者，可不竭誠盡敬以期三寶垂慈，冥顯加被乎。
    倘惟事形跡，了無誠敬。
    則無邊法力，莫由感通。
    謂為佛法不靈，其可乎哉。

    此依華嚴懸談及會玄記二書錄出。

　　唐定州中山僧修德者，不知氏族。
    苦節成性，守道山林。
    以華嚴起信，安心結業。
    於永徽四年，發心抄寫。
    故別為淨院，植楮樹，兼種香花，灌以香水。
    凡歷三年，潔淨造紙。
    復別筑淨台，於上起屋。
    召善書人溈州王恭，別院齋戒，洗浴淨衣，焚香布花，懸諸幡蓋，禮經懺悔，
    方升座焉。

    下筆含香，舉筆吐氣，每日恒然。
    德日入靜室運想。
    每寫一卷，施縑十疋，一部總六百縑。
    恭乃罄竭志誠，並皆不受。

    才寫經畢，俄即遷化。
    德以經成，設齋慶之。
    大眾集已，德於佛前。
    燒香散花，發宏誓願。
    方開經藏，放大光明，周七十余裡，照定州城。

    城中士女，普皆同見，中山齋眾，投身宛轉，悲哽懺悔。

    （注）此與上事跡大同，可見古人於三寶分上，多皆竭誠盡敬。
    絕不似今人之怠忽褻慢，有名無實也。
    舉筆吐氣者，或欲咳嗽。
    或欲呵欠，即停筆少頃，面向旁邊，令氣出之，不敢以口氣熏經故也。
    才寫經畢，俄即遷化者，以專心寫經，不求名利，志誠之極，致令業盡情空，
    了生脫死。
    高登上品寶蓮，親證不退轉地矣。
    觀此，可見佛法不孤負人，而今之緇素，多多皆是孤負佛法耳。
    奈何奈何。此一條出會玄記。
　　
    唐僧法誠，姓樊氏雍州萬年縣人。
    幼年出家，以誦華嚴為業。
    因遇慧超禪師，隱居藍谷高山。
    遂屏囂煩，披誠請益。
    後於寺南嶺，造華嚴堂，澡潔中外。
    莊嚴既畢，乃圖畫七處九會之像。
    又竭其精志，書寫受持。

    宏文學士張靜者，時號筆工，罕有加勝。
    乃請至山捨，令受齋戒，潔淨自修。
    口含香汁，身被新服。
    然靜長途寫經，紙直五十。

    誠料其見，才寫兩紙，酬直五百。
    靜利其貨，竭力寫之。
    終部已來，誠恒每日燒香供養，在其案前。
    點畫之間，心緣目睹，略無遺漏。
    故其克心鉆注，時感異鳥，形色希世。
    飛入堂中，徘徊鼓舞。
    下至經案，復上香爐。
    攝靜住觀，自然馴狎，久之翔逝。
    明年經了，將事興慶，鳥又飛來，如前馴擾，嗚唳哀亮。
    貞觀初年，造畫千佛，鳥又飛來，登止匠背。
    後營齋供，慶諸經像。
    日次中時，怪其不至。

    誠顧山岑曰，烏既不至，吾誠無感也。
    將不嫌諸穢行，致有此徵。
    言已，欻然飛來，旋還鳴囀。
    入香水中，奮迅而浴，中後便逝。
    前後如此者，非復可述。

    靜素善翰墨，鄉曲所推。
    山路巖崖，勒諸經偈，皆其筆也。
    手寫法華，正當露地。
    因事他行，未營收舉。
    屬洪雨滂注，溝澗波飛。走往看之，合案並乾，余便流潦。
    嘗卻偃橫松，遂落懸溜。
    未至下澗，不覺已登高岸。不損一毛。（

    注）法誠張靜，各竭誠敬。故其感應，俱難思議。
　　出華嚴懸談，及會玄記，並續高僧傳。
　　
    唐僧曇韻，定州人。
    行年七十，隋末喪亂，隱於離石北千山。
    常誦法華經，欲寫其經，無人同志。
    如此積年。
    忽有書生，無何而至。
    云所欲潔淨，並能行之。
    即於清旦，食訖入浴。
    著淨衣，受八戒。
    入淨室，口含檀香，燒香懸幡，寂然抄寫，至暮方出。
    明又如先，曾不告倦。
    及經寫了，如法奉襯。
    相送出門，斯須不見。
    乃至裝潢，一如正法。
    韻受持讀之，七重裹結。
    一重一度香水洗手，初無暫廢。
    後遭胡賊，乃箱盛其經，置高巖上。
    經年賊靜，方尋不見。
    周慞窮覓，乃於巖下獲之。
    箱巾糜爛，撥朽見經，如舊鮮好。

    （注）寫經心誠，感聖來應。
    聖雖來應，示同凡夫。
    故一依其法，清旦食訖入浴，著淨衣等也。
    八戒，即八關齋法，以過中不食為體，以不殺等八戒助成。
    關閉貪瞋癡等煩惱惑業，不令生起。
    乃令在家人受出家戒。
    從今朝清晨受，至明日明相出為限。寫
    經令其日日常持，故須日日常受。
    至暮方出，則午亦不食矣。
    裹音果，包也。
    一重一度香水洗手者，即讀一回經，先用香水洗一度手。
    箱巾爛而經鮮好者，一以聖人之法力加持，一以韻師之誠心感格，
    一以妙經之功德難思故也。
    韻師後住隰州。
    道宜律師，貞觀十一年至彼見之。
    時年已七十矣。


    此下數條，皆出三寶感通錄。
　　

    唐貞觀五年，有隆州巴西縣，令狐元軌者，敬信佛法。
    欲寫法華，金剛般若，涅槃等，無由自檢。
    憑彼土抗禪師檢校。
    抗乃為在寺如法潔淨，寫了下帙，還岐州莊所，經留在莊。
    並老子五千言，同在一處。

    忽為外火延燒，堂是草覆，一時灰蕩。
    軌於時任馮翊令，家人相命撥灰，取金銅經軸。
    既撥外灰，其內諸經，宛然如故。
    潢色不改。唯箱帙成灰。
    又覓老子，便從火化。
    乃收取諸經，鄉村嗟異。
    其金剛般若一卷，題字焦黑。
    訪問所由，乃初題經時，有州官能書。

    其人行急，不獲潔淨，直爾立題，由是被焚。
    其人現在，瑞經亦存。
    京師西明寺主神察，目驗說之。

    （注）老子五千言，即道德經。一切佛事，俱以戒行誠敬為本。
    若戒行精嚴，誠敬篤至。
    則三寶諸天，皆為擁護。
    否則無邊法力，莫之能感。
    觀此諸經毫無所損，唯金剛經題，字跡焦黑，以其人既無戒力，又無誠心故也。
    受持佛經者，可不以持戒竭誠為急務哉。
　　
    唐河東有練行尼，常誦法華。
    訪工書者寫之，價酬數倍。
    而潔淨翹勤，有甚余者。
    一起一浴，然香熏衣。
    筒中出息，通於壁外。
    七卷之功，八年乃就。
    龍門寺僧法端，集眾講說。
    借此尼經，以為楷定。

    尼固不與，端責之。
    事不獲已，乃自送付端。
    端開讀之，唯見黃紙，了無文字，余卷亦爾。
    端愧悔送尼。
    尼悲泣受已，香水洗函。

    頂戴繞佛，七日不休。
    開視，文字如故。

    即貞觀二年，端自說之云。
    （本擬廣錄恭敬三寶之利益，及褻慢三寶之罪愆，令研究佛學者取法有地，
    獲罪無由，以目力不給，遂止，）
